---
title: "《六祖壇經》坐禅第五"
date: 2020-12-31T21:07:06+08:00
tags: 
- 《六祖坛经》
- 坐禅
categories: 
- 佛
- 《六祖坛经》
draft: false
---

師示眾雲：“此門坐禅，元不著心，亦不著淨，亦不是不動。若言著心，心元是妄；知心如幻，故無所著也。若言著淨，人性本淨；由妄念故，蓋覆真如。但無妄想，性自清淨。起心著淨，卻生淨、妄。妄無處所，著者是妄。淨無形相，卻立淨相，言是工夫；作此見者，障自本性，卻被淨縛。

“善知識，若修不動者，但見一切人時，不見人之是非善惡過患，即是自性不動。善知識，迷人身雖不動，開口便說他人是非長短好惡，與道違背。若著心著淨，即障道也。”

師示眾雲：“善知識，何名坐禅？此法門中，無障無礙。外於一切善惡境界，心念不起，名為坐；內見自性不動，名為禅。

“善知識，何名禅定？外離相為禅，內不亂為定。外若著相，內心即亂；外若離相，心即不亂。本性自淨自定，只為見境，思境即亂。若見諸境心不亂者，是真定也。

“善知識，外離相即禅，內不亂即定；外禅內定，是為禅定。《菩萨戒經》雲：‘我本元自性清淨。’善知識，於念念中，自見本性清淨，自修自行，自成佛道。”